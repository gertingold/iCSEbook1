Wstęp
-----





Oddajemy Państwu materiały edukacyjne, będące produktem projektu
„Zintegrowane nauczanie przedmiotów ścisłych z perspektywą
obliczeniową - iCSE4school„

Przedmiotem projektu była nauka programowania w języku Python z
użyciem środowiska Sage oraz wykorzystanie tej umiejętności do
rozwiązywania problemów, dotyczących przedmiotów: matematyka, fizyka,
informatyka. Projekt adresowany był do uczniów szkół
ponadgimnazjalnych. Potrzeba realizacji projektu ICSE4school wynikała
z rosnącego zainteresowania zagadnieniem programowania oraz zebranej
wiedzy pokazującej brak informacji na temat jednego z najczęściej na
świecie używanych języków programowania Python. Ponadto obserwacje
nauczycieli - zarówno akademickich, jak i prowadzących klasy o
rozszerzonym programie nauczania matematyki, informatyki i fizyki w
szkołach ponadgimnazjalnych wskazywały na bezradność uczniów i studentów w stosowaniu technologii informacyjnej i metod numerycznych w trakcie rozwiązywania
problemów z pogranicza zagadnień naukowych.

Chcąc wykorzystać nasze materiały oraz nie mając podstawowych
umiejętności w zakresie obsługi języka Python, proponujemy zacząć od
zapoznania się tym językiem oraz ze środowiskiem SageMath dostępnym pod
adresem `SageMath.org <http://sagemath.org>`_. W środowisku Sage uczeń ma 
szansę, prócz programowania, wykonywania ćwiczeń na przykładowych materiałach tam
zamieszczonych z możliwością modyfikowania tekstów źródłowych.

Opracowane w projekcie scenariusze lekcji z wykorzystaniem języka
Python rekomendujemy do stosowania w różnoraki sposób, w zależności od
potrzeb i możliwości uczniów oraz nauczycieli. Tak więc mogą one być
wykorzystywane bezpośrednio podczas zajęć lekcyjnych lub zajęć
dodatkowych w formie warsztatów, pod warunkiem odpowiedniej liczby
godzin dydaktycznych do dyspozycji nauczyciela. Materiały lub ich
fragmenty mogą być także wykorzystane w ramach pracy domowej przy
zastosowaniu nowatorskiej metody „odwróconego nauczania” („odwróconej
klasy”, „flipped teaching”) polegającej na tym, że uczniowie w ramach
zadania domowego, analizując wskazany materiał, zgłębiają podstawową
wiedzę na temat nowego zagadnienia, a czas lekcyjny przeznacza się na
utrwalanie oraz pogłębianie zdobytej wiedzy i umiejętności (w
przeciwieństwie do klasycznych metod, według których podczas lekcji
wprowadza się podstawową wiedzę, a utrwalanie i dostateczne
pogłębianie materiału uczeń wykonuje samodzielnie w domu). Wreszcie
materiały nasze mogą mieć zastosowanie do zgłębiania i poszerzania
wiedzy oraz umiejętności przez uczniów i studentów o specjalnych
potrzebach edukacyjnych (uczniów i studentów uzdolnionych,
posiadających potrzebę samorozwoju lub mających potrzebę zastosowania
metod numerycznych podczas rozwiązywania problemów z użyciem
ogólnodostępnego narzędzia), także przez uczniów realizujących
obowiązek nauki poza szkołą do samodzielnej nauki, jak również przez
wszystkich zainteresowanych powtórzeniem, utrwaleniem i poszerzeniem
wiedzy.  

Scenariusze z projektu iCSE4school mogą być także wykorzystywane w
pracy z uczniami o mniejszym potencjale w zakresie przedmiotów
ścisłych poprzez zaprezentowanie przez nauczyciela fragmentów naszych
materiałów, jak również w postaci pracy warsztatowej, podczas których
uczniowie samodzielnie modyfikują fragmenty tekstów źródłowych,
obserwując efekty tych zmian i formułując stosowne wnioski. Taki
sposób wykorzystania materiałów daje nie tylko możliwość rozwoju
nauczyciela i młodzieży, ale także efektywnego wykorzystania
scenariuszy zajęć z wykorzystaniem języka Python w pracy z uczniami
młodszymi na wcześniejszych etapach edukacyjnych. 

Materiały z projektu iCSE4 mogą być wykorzystywane w formie
e-learningu\ [#e-learning]_, blended-learningu\ [#b-learning]_, jak i
m-learningu\ [#m-learning]_, z wykorzystaniem komputerów lub innych
urządzeń (np. smartfonów, tabletów); przy dostępie do internetu lub
off-line.

Obserwacja działań uczniów polegających na tworzeniu prostych
programów z użyciem języka Python w celu rozwiązania danego problemu,
podczas realizacji projektu, potwierdziła duże możliwości
indywidualizacji ich pracy. Indywidualnie dobierany poziom wymagań,
dostosowane do indywidualnych potrzeb tempo pracy oraz indywidualna
pomoc nauczyciela wpływają korzystnie na rozwój każdego z
uczniów. Ważnym czynnikiem mobilizującym uczniów do działań i nauki
jest także obserwowane ostatnio zapotrzebowanie na naukę programowania
(kodowania) oraz świadomość znacznego braku ludzi potrafiących
programować na rynku pracy.  Zachęcając do wykorzystania opracowanych
w projekcie ICSE4 materiałów dydaktycznych, zapraszamy do zgłaszania
uwag.  

Autorzy!


.. [#e-learning] https://pl.wikipedia.org/wiki/E-learning 
.. [#b-learning] https://pl.wikipedia.org/wiki/Blended_learning 
.. [#m-learning] https://pl.wikipedia.org/wiki/M-learning






